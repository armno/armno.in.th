---
categories:
  - Photography
comments: true
date: 2012-12-10T22:09:32Z
description:
  เพิ่งถ่ายรูปนี้จากงานดอกไม้ประจำปี เป็นอีกรูปนึงที่ผมชอบมากเหมือนกัน
  บันทึกนี้เป็นเบื้องหลังว่ารูปนี้ได้มายังไงครับ .. รูปนี้ไม่ใช่รูปที่ดีที่สุด ดูไว้เป็นแนวทางก็พอครับ
slug: behind-the-scenes-instagram
tags:
  - Camera+
  - iPhone
  - การถ่ายภาพ
title: "Behind the scenes : สามพี่น้อง"
url: /2012/12/10/behind-the-scenes-instagram/
wordpress_id: 2114
---

เพิ่งถ่ายรูปนี้ลง [Instagram](https://instagram.com/p/TA_A7zlWZx/) จากงานดอกไม้ประจำปี เป็นอีกรูปนึงที่ผมชอบมากเหมือนกัน บันทึกนี้เป็นเบื้องหลังว่ารูปนี้ได้มายังไงครับ .. รูปนี้ไม่ใช่รูปที่ดีที่สุด ดูไว้เป็นแนวทางก็พอครับ

![final-output](images/8261411380_b127cbd299_z.jpg)

### ต้นฉบับ

เนื่องจากไปถ่ายรูปตอนแสงหมด (พระอาทิตย์ลับขอบฟ้าไปแล้ว แต่ยังมีแสงสว่างบ้าง) สภาพแสงแบบนี้ กล้องของ iPhone จะออกอาการ auto white balance เพี้ยนมาก สีจะออกไปไปโทนน้ำเงิน แต่รูปนี้ผมใช้แอพกล้อง (Camera ที่ติดมากับเครื่อง) ในการถ่าย จึงปรับ white balance เองไม่ได้ ส่วนวัดแสงก็เช่นกันครับ ต้องวัดตรงจุดโฟกัส (ดอกใหญ่ขวาล่าง) ซึ่งเป็นจุดสว่างในภาพ เลยทำให้ภาพออกมามืดเกินจริงเล็กน้อย (ถ้าเข้าใจเรื่องการวัดแสงของกล้องน่าจะพอเข้าใจได้ครับว่าทำไมมันถึงมืด)

![taken-photo-original](images/8261403942_b1ed27c046_z.jpg)

ส่วนเรื่ององค์ประกอบ รูปนี้ถ่ายมาเผื่อ crop เป็นสี่เหลี่ยมจตุรัส จึงเผื่อพื้นที่ด้านบนกับล่างไว้เยอะพอที่จะให้ crop ได้ วางดอกไม้ทั้งสามในเฟรมเป็นรูปสามเหลี่ยมเพื่อให้ดูไม่น่าเบื่อ โชคดีที่ทั้งสามดอกอยู่คนละระนาบกัน เลยทำให้ได้ระยะชัดตื้นขึ้นมาครับ

### แก้ไขสภาพแสงใน Camera+

ใช้ฟีเจอร์ auto tone ในแอพ Camera+ ช่วยแก้ exposure ให้ถูกต้องมากขึ้น ภาพดูสว่างอย่างที่มันควรจะเป็น จากนั้นเลือกฟิลเตอร์ชื่อว่า **Red Scale** ที่จะทำให้รูปมีสีโทนส้มจัดๆ พอตัดกับสีโทนฟ้าของรูปเดิมทำให้รูปออกมาโทนกลางๆ ค่อนไปทางอุ่นๆ หน่อย (สีฟ้ากับสีส้มเป็นสีคู่ตรงข้ามกัน ให้มาหักล้างกันเพื่อได้โทนกลาง)

![filter-apply](images/8260332137_17c62d7e72_z.jpg)

![auto-tone](images/8261399634_2d245d2473_z.jpg)

จากนั้นก็ crop ให้เป็นสี่เหลี่ยมจตุรัสเพื่อไปต่อใน Instagram ครับ

### filter อีกทีใน Instagram

จากโพสต์ [My Instagram Workflow](https://armno.in.th/2012/07/28/my-instagram-workflow/) คงทราบว่าผมเป็นพวกโรคจิตชอบใส่ฟิลเตอร์ซ้อนกันสองสามอัน รูปนี้ก็เหมือนกันครับ ใส่ฟิลเตอร์ **Sierra** ใน IG อีกที เหตุผลก็เพราะฟิลเตอร์ใน IG มักมี vignette (ขอบมืด) เหมาะกับรูปที่วัตถุอยู่ตรงกลาง ส่วนฟิลเตอร์ Sierra นั้นเลือกเพราะทำให้ตรงกลางสว่างขึ้นอีกนิดหน่อย และทำให้ดูเหมือนมีแสงอ่อนๆ สาดมาจากทางขวาครับ

![instagram-filter-sierra](images/8261443308_57fc06dd45_z.jpg)

ดูมีขั้นตอนเยอะแยะยุ่งยาก แต่ถ้าใช้เมนูต่างๆ ของแอพ (ทั้งแอพกล้องและแอพแต่งรูป) จนคล่องก็ใช้เวลาแค่แป๊ปเดียวครับ ที่สำคัญกว่าก็คือต้องคิดอยู่ตลอดว่า

- กำลังจะถ่ายรูปอะไร สภาพแสงเป็นแบบไหน กล้องเราทำได้แค่ไหน อะไรจบในกล้องได้ อะไรจบไม่ได้
- แก้ไขด้วยแอพ/ฟิลเตอร์ ต้องแก้ยังไง รูปแบบไหนคือรูปที่เราอยากได้ ต้องปรับตรงไหนถึงจะได้อย่างที่ต้องการ
- และที่สำคัญที่สุดคือ แต่ละรูปมีวิธีคิดต่างกัน ทำรูปต่างกัน .. อย่ายึดติดครับ
