---
categories:
- Life
comments: true
date: 2010-05-30T20:16:59Z
slug: review-akg-k420
tags:
- AKG 420P
- รีวิว
- รีวิวหูฟัง AKG 420
title: หูฟัง AKG K420 "เขาบอกว่าผมเสียงดี"
url: /2010/05/30/review-akg-k420/
---

ขึ้น title ดูจะแปลกไปหน่อย แต่นั่นคือประโยคหนึ่งที่ผมคิดได้ตอนนี้ครับ .. ขอออกตัวก่อนเลยนะครับ ว่า**ผมไม่ใช่คนเล่น gadget อะไร ไม่ใช่นักรีวิวตัวพ่อ และก็ไม่ได้โปรเรื่องเทคนิคครับ** เป็นแค่คนหนึ่งที่ชอบฟังเพลง และก็เป็นเจ้าของหูฟังตัวนี้อยู่ อยากแบ่งปันข้อมูลการใช้งาน จากประสบการณ์จริงจากที่ผมใช้มาแล้วประมาณ 4 เดือน เผื่อเป็นประโยชน์กับคนที่กำลังหาข้อมูลหูฟังรุ่นนี้อยู่ครับ

![DSC_1002](https://files.armno.in.th/uploads/2010/05/DSC_1002_thumb.jpg)

**รีวิวหูฟัง AKG K420 มาแล้ววว ..** ยี่ห้อ AKG นะครับ รุ่นคือ K420 .. ก่อนหน้านั้นผมใช้หูฟัง in-ear ของ **Sony รุ่น MDR-EX71** เป็นหลักครับ แล้ววันนึงมันก็เกิดพังขึ้นมา ก็เลยมองหาหูฟังตัวใหม่ และอยากลองเปลี่ยนจาก in-ear เป็นแบบอื่นดูบ้าง .. ก็หาข้อมูลอยู่เยอะเหมือนกันครับ ด้วยความที่ผมไม่ค่อยรู้เรื่องด้านนี้ ก็อาศัยอ่านเอาอย่างเดียว ตั้งงบให้ตัวเองว่าต้องไม่เกิน 2,000 บาท แล้วก็เจอ **AKG K420** รุ่นนี้ที่เข้าตา อ่านจากรีวิวในเว็บต่างๆแล้ว เป็นไปในทางบวก ก่อนหน้านี้ไม่เคยรู้จักยี่ห้อนี้มาก่อน แต่ก็ตัดสินใจซื้อมา ในราคา 2,000 บาทครับ ซึ่งถือว่าได้ราคาค่อนข้างถูก โดยเฉลี่ยแล้วที่เห็นจะอยู่ที่ประมาณ 2,200 – 2,400 บาทครับ (แต่ก็เป็นของใหม่น่ะแหละ)

![DSC_1005](https://files.armno.in.th/uploads/2010/05/DSC_1005_thumb.jpg)

ด้วยความที่ผมได้มันมาในราคาที่ค่อนข้างถูก เลยไม่ได้ซีเรียสกับคุณภาพของมันมากมาย (อ้าว?) เป็นนิสัยส่วนตัวน่ะครับ สำหรับผมแค่สภาพสมบูรณ์ + ใช้งานได้ แค่นี้ก็พอแล้วล่ะครับ .. กล่องกับอะไรต่างๆ ผมทิ้งหมดแล้วนะครับ หาดูรูปในเน็ตได้ แต่ดูแล้วก็เท่ดี .. ปัญหาแรกที่เจอหลังจากแกะกล่อง คือ ยางตรงที่คาดศีรษะ ( ? เขาเรียกกันว่าอะไร?) มันชอบหลุดออกมา เวลาถอด-ใส่หูฟังตัวนี้ (ดังภาพด้านล่าง) .. ผมไม่รู้นะครับว่าเป็นเหมือนกันทุกตัวรึเปล่า (คิดว่าไม่นะ) ตอนแรกก็มีแอบเคือง คิดไปคิดมา มันไม่ได้มีปัญหาอะไรกับการใช้งาน แค่เวลาถอด-ใส่ ก็จับมันยัดลงร่องไป ก็แค่นั้น (ถ้าอยากให้มันดูเรียบร้อยนะ)

![DSC_1006](https://files.armno.in.th/uploads/2010/05/DSC_1006_thumb.jpg)

นอกจากแพ็คเกจเนี้ยบๆแล้ว มีถุงแถมมาให้ด้วยครับ ถุงใส่นี่ความยาวประมาณ 800 px. (ใครเขาวัดเป็น pixel กันฟะ??) .. อันนี้จริงๆครับ ผมไม่มีไม้บรรทัด เลยทาบกับจอเอา .. ส่วนขนาดของตัวหูฟัง ก็เทียบเอาตามสัดส่วนในรูปละกันครับ .. แต่เล็กกว่าที่ผมคิดไว้ในตอนแรกนะ (ไอ้ที่เกาะๆนั่นฝุ่นนะ ไม่ใช่ขี้หู)

![DSC_1009](https://files.armno.in.th/uploads/2010/05/DSC_1009_thumb.jpg)

ตัวหูฟังสามารถขยายความยาวได้ ด้วยการดึงมันออกครับ (ดังภาพด้านล่าง) ที่เห็นเป็นร่องๆนั่นคือตัวล็อกนะครับ เวลาดึงออกก็จะมีเสียง “แต๊กๆๆ” ดึงออกสุดได้ความยาวเพิ่มขึ้นข้างละประมาณ 1 นิ้วครับผม

![DSC_1010](https://files.armno.in.th/uploads/2010/05/DSC_1010_thumb.jpg)

ฟองน้ำรองหู ขนาดก็พอดีกับหูเราแหละครับ ตัวฟองน้ำค่อนข้างบาง แต่ก็นุ่มนะ เวลาใช้ควรระวังหน่อย แค่นั้นเอง

![DSC_1011](https://files.armno.in.th/uploads/2010/05/DSC_1011_thumb.jpg)

ข้อพับของ AKG K420 .. ลืมบอกไปครับว่าหูฟังรุ่นนี้พับเก็บได้ (เค้ารู้กันหมดละมั้ย) ถึงทำด้วยพลาสติก แต่ก็แข็งแรงใช้ได้ ตัวหูฟังมีส่วนที่หมุนได้ 2 ส่วนนะครับ คือส่วนข้อพับนี้ กับส่วนที่เป็นแกนหมุนเหนือลูกกลมๆ (ดูจากรูปบนเห็นชัดดีครับ)

![DSC_1014](https://files.armno.in.th/uploads/2010/05/DSC_1014_thumb.jpg)

ผลิตที่ประเทศจีน แต่ถูกออกแบบโดย AGK Team ที่ประเทศออสเตรียครับผม

![DSC_1016](https://files.armno.in.th/uploads/2010/05/DSC_1016_thumb.jpg)

ตรงกลางที่คาดศีรษะด้านบน เป็นโลหะครับ ซึ่งคิดว่าน่าจะเป็นแกนกลางของที่คาดฯด้วย (ยาวไปถึงข้อพับ) หรือจะพูดได้อีกอย่างว่า หูฟังรุ่นนี้มีโลหะเป็นแกนกลางนั่นเอง .. น่าจะเป็น Stainless Steel นะ

![DSC_1018](https://files.armno.in.th/uploads/2010/05/DSC_1018_thumb.jpg)

หล่อๆ อีกซักช็อต

![DSC_1017](https://files.armno.in.th/uploads/2010/05/DSC_1017_thumb.jpg)

### ในด้านของการใช้งาน

ขอเล่าลักษณะการฟังเพลงของผมก่อนครับ .. ผมฟังเพลงร็อคเป็นหลัก ตามด้วยเพลงบรรเลงเบาๆ อย่าง Depapepe นอกนั้นก็มี Jazz บ้าง Classic บ้าง แต่สองอย่างหลังนี่ฟังนานๆไม่ได้ครับ จะเบื่อ .. เป็นพวกชอบเล่นเพลงแบบ random ตามยะถากรรม ไม่ชอบจัด playlist .. เครื่องเล่นก็ <del>iPod Touch</del> <ins>iPhone</ins> เป็นหลัก ไม่ก็คอมพิวเตอร์โน้ตบุ๊คที่ใช้อยู่ Sony Vaio CR25S ครับ .. วันว่างๆเวลาทำงาน หรือเล่นเน็ต ก็มักจะฟังเพลงไปด้วย ถือว่าใช้งานค่อนข้างเยอะเหมือนกัน

* **คุณภาพของเสียง** .. ผมพอใจกับเสียงของ AKG 420P ตัวนี้ค่อนข้างมากครับ แต่คงไม่สามารถบอกได้ว่าดี/แย่กว่าคู่แข่งในราคาระดับนี้ มากหรือน้อยเพียงได (ก็เพิ่งเคยใช้หูฟังระดับนี้ครั้งแรกง่ะ ^^”) สิ่งที่หายไปจากที่เคยใช้หูฟัง in-ear คือ เบส ครับ เบสไม่แน่นเท่า in-ear แต่ที่ได้แลกมาคือเสียงใสขึ้น ฟังสบายหู ไม่ตึ๊บๆอย่างเบสในหูฟังแบบ in-ear .. แต่ก็นั่นแหละครับ ผมไม่เคยใช้หูฟัง in-ear ในระดับราคา 2,000 บาท เลยไม่รู้ว่ามันเป็นไง
* **ซ้าย ขวา หน้า หลัง** .. (เอ๊ะ ต้องการจะสื่ออะไร?) คือเรื่องการแยกมิติของเสียงน่ะครับ (นี่ เริ่มฟังดูติสต์ขึ้นมาหน่อย) ค่อนข้างชัดนะ ยิ่งฟัง Depapepe จะชัดมากเลยล่ะ แต่ถือว่าเข้าขั้นเทพมั้ย ผมว่าก็ยังไม่ถึงนะ
* **สายสั้นมั้ย?** .. อันนี้แล้วแต่ความชอบครับ คิดว่าสายน่าจะยาวประมาณ 1 เมตร (ไม่ชัวร์เรื่อง spec. นะ) ถ้าใช้กับโน้ตบุ๊ค ก็พอดีๆ แต่ถ้าเสียบกับเครื่อง Desktop PC ผมว่าสั้นไป คงต้องใช้สายต่อ
* **เมื่อใส่ไปนานๆ** .. ผมฟังคราวละไม่เกิน 2 ชั่วโมงครับ เมื่อใช้หูฟังตัวนี้ สาเหตุหลักเป็นเพราะ “ผมเป็นคนหูแข็ง” อันนี้จริงๆครับ พิสูจน์กับเพื่อนๆแล้ว หูผมจะค่อนข้างแข็งกว่าเพื่อน เวลาใช้หูฟังนี้ไปนานๆ จะเจ็บใบหูครับ ต้องพัก .. สำหรับคนที่มีความแข็งของใบหูในระดับปกติ คงฟังได้นานกว่านะ (ตัวนี้มีคนบ่นเรื่องบีบหูอยู่เหมือนกันครับ ลองหาดู)

### สรุปเลยละกัน

* hardware .. กลางๆนะ แกนเป็นโลหะก็จริง แต่ดูแลมันหน่อยก็ดี มันไม่ได้ใหญ่และถึกอย่างที่คิด
* เสียง .. กลางๆ ค่อนไปทางใสๆ .. แต่ก็นั่นแหละ ไม่หนักทางใดทางหนึ่ง เหมาะกับคนฟังเพลงหลายๆแนว
* คุ้มมั้ย? .. คุ้มครับ ควรค่าแก่การพิจารณาเป็นอย่างยิ่ง

**AKG K420** - Recommended จ้าาา :)

* [รีวิวหูฟัง AKG K420 แจ๊คผู้ฆ่ายักษ์ !!!](http://forum.munkonggadget.com/detail.php?id=12090) จากเว็บ munkonggadget.com ค่อนข้างละเอียดครับ
* [ข้อมูล AKG K420](http://www.akg.com/personal/K_420,pcatid,6,pid,108,_psmand,1.html) จากเว็บผู้ผลิต akg.com ครับผม
