---
categories:
  - Photography
comments: true
date: 2009-06-17T23:15:44Z
slug: finding-a-tripod
tags:
  - Benro A-300EX
  - Photobug
  - Slik Pro 330 EZ
  - ขาตั้งกล้อง
title: เดินหาขาตั้งกล้อง
url: /2009/06/17/finding-a-tripod/
wordpress_id: 842
---

หลังจากดูหนังเรื่อง Up จบแล้ว มีเวลาเหลือนิดหน่อย เดินดูขาตั้งกล้องที่ Central Plaza Chiang Mai Airport ครับ .. ไม่มีขาตั้งกล้องใช้รู้สึกอึดอัด ไม่ทะมัดทะแมงในการถ่ายรูป (ว่าไปนั่น) จริงๆอยากได้อันใหม่ ;P .. ตั้งงบไว้ที่ประมาณ **3,000 บาท**ครับ ลองมาดูกันหน่อยว่าจะได้มั้ย

ร้านแรกที่ไปดูคือ [Photobug](http://www.photobugonline.com) ร้านประจำ ช่วงนี้มีโปรโมชั่น [clearance sale](http://www.photobugonline.com/n_a.php?yyyymm=200905&no=1) ด้วย มีขาตั้งรุ่นนึงราคาแค่ **920 บาท** (ไม่รวมหัว)  ยี่ห้ออะไรก็จำไม่ได้ ขนาดขาพอๆกับ [Slik Sprint Pro](https://armno.in.th/2008/11/30/slik-sprint-pro-gm-tripod/) แต่ดูแข็งแรงกว่ากันเยอะ .. ผมไม่เลือกเพราะขาเล็กไปครับ อยากได้ที่แข็งแรงกว่า Slik Sprint Pro .. พี่ที่ร้านก็เลยหยิบมาให้ดูสองตัว

ตัวแรก **[Combo Set: Benro A300EX + Ball Head BH-0](http://www.avcamera.com/index.php?option=com_content&task=view&id=40&Itemid=9)** ชุดเดียวกับที่พี่ชายผมใช้อยู่ครับ ราคา(หลังจากหักส่วนลดสมาชิกแล้ว) ประมาณ **3,200 บาท** เป็นชุดยอดนิยมพอสมควร คุ้มค่ากับราคา

สอง **[Slik Pro 330 EZ](http://www.thkphoto.com/products/slik/slik-pro330ez-a.html)** ชุดนี้เห็นพี่เขาว่าเพิ่งมาใหม่ ผมเองเคยได้ยินแต่ชื่อ** [Slik Pro 330 DX](http://www.thkphoto.com/products/slik/slik-pro330dx-a.html)** เป็นหัวแพน ซึ่งผมไม่ค่อยชอบเท่าไหร่ แต่พอเจอชุดนี้เข้าไป ลังเลเลยนะเนี่ย .. สนนราคาอยู่ที่ประมาณ **3,600 บาท** (ลดแล้ว)

หัวที่มากับขาตั้งชุดนี้คือ **SH-707E** ซึ่งเป็นหัวแพนแบบใหม่ มีก้านหมุนก้านเดียว แต่หมุนได้ทั้งแนวดิ่งและก็แนวระนาบ .. ดูๆแล้วน่าจะใช้งานสะดวกกว่าหัวบอล BH-0 ของ Benro ซะอีก

ถ้าให้เทียบกันระหว่างสองรุ่นนี้ ..

- **ราคา:** Slik แพงกว่าประมาณ 300-400 บาท
- **ขนาด:** จริงๆแล้วก็พอๆกันเลย (หรือว่าผมมองไม่เห็นความแตกต่าง??) ลองกางเทียบกันดูแล้วครับ ก็สูงพอๆกัน
- **น้ำหนัก:** Slik หนักกว่าประมาณ 2 ขีด (Benro 1.4, Slik 1.6)
- **การรับน้ำหนัก:** Benro 4kg, Slik 4.5kg (โดยประมาณ)
- **วัสดุ:** Benro บอกไว้ว่าเป็น Magnesium (รุ่นใหม่) ส่วน Slik เป็น AMT (Aluminium-Magnesium-Titanium alloy) .. อันไหนดีกว่าผมไม่รู้นะ ;)

ส่วนขาตั้งรุ่นอื่นๆที่เจอ ก็มีของ **Vertex** กับ **Giottos** รุ่นไหนจำไม่ได้เหมือนกัน ราคาประมาณสองพันกว่าบาท (Big Camera) ขนาดเล็กกว่าสองรุ่นข้างบนเล็กน้อย มีหัวบอลให้พร้อม แต่ผมดูหัวบอลแล้ว คุณภาพไม่ค่อยดีเท่าไหร่ งานไม่ค่อยประณีตครับ (เข้าใจว่าเป็นหัวบอลราคาถูก) ..

เดินต่อไปอีกนิดที่ Digital2home ก็เจออีกสองตัวที่น่าสนใจ คือ **Benro A-057** ไม่มีหัวบอลให้ อีกตัวนึงจำยี่ห้อไม่ได้แล้ว ราคาประมาณ 3,000 บาท แต่พอหมุนแกนกลางออก ทำท่าเหมือนจะหลุดซะอย่างนั้นน่ะ

ตอนนี้ยังไม่ได้เลือกรุ่นไหนครับ รู้แค่ว่า เงินที่ตั้งไว้ 3,000 บาท อาจจะบานอีกแล้ววว
