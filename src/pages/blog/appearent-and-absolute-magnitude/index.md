---
categories:
- Life
comments: true
date: 2007-12-23T13:21:24Z
slug: appearent-and-absolute-magnitude
tags:
- ความสว่างปรากฏ
- ความสว่างสัมบูรณ์
title: ความสว่างปรากฏ และความสว่างสัมบูรณ์
url: /2007/12/23/appearent-and-absolute-magnitude/
wordpress_id: 27
---

ดวงดาวแต่ละดวงที่เราเห็นบนท้องฟ้านั้น บางดวงเราก็เห็นว่าสว่างมาก บางดวงก็สว่างน้อย 
นักดาราศาสตร์เขามีวิธีวัดความสว่างของดาวแต่ละดวงอยู่สองชนิดครับ 
คือ **ความสว่างปรากฏ ([appearent magnitude](http://en.wikipedia.org/wiki/Apparent_magnitude))**
และ **ความสว่างสัมบูรณ์ [(absolute magnitude)](http://en.wikipedia.org/wiki/Absolute_magnitude)**
หรือถ้าจะเรียกชื่อให้ไทยๆหน่อย **ความสว่าง (magnitude)** ก็คือคำว่า **โชติมาตร** นั่นเองครับ

เริ่มต้นจากนักดาราศาสตร์ชาวกรีกยุคดึกดำบรรพ์อย่างลุง [**ฮิพพาร์คัส (Hipparchus)**](https://en.wikipedia.org/wiki/Hipparchus)  ได้จัดฐานข้อมูลระบบแมกนิจูดขึ้นเป็นคนแรก  โดยจัดอันดับความสว่างของดาวที่เขาเห็นเป็นแมกนิจูด  โดยดาวที่สว่างที่สุด (ที่เขาเห็นนะ) ให้เป็นแมกนิจูดที่หนึ่ง  รองลงมาเป็นแมกนิจูดที่สอง ไปเรื่อยๆ  ถึงแม้เป็นระบบการวัดที่ไม่ละเอียดนัก  แต่ก็ใช้อยู่นานถึงเกือบๆสองพันปี

ต่อมานักดาราศาสตร์ชาวอังกฤษ ที่มีชื่อตามบัตรประชาชนว่า [**นอร์แมน พอกสัน (N.R. Pogson)**](https://en.wikipedia.org/wiki/N._R._Pogson) ก็ได้คิดสมการที่เอาไว้ใช้คำนวณค่าแมกนิจูดต่างๆออกมา ทำให้การวัดค่าความสว่างของดวงดาวมีความละเอียดมากขึ้น  แต่ก็ยังคงแนวคิดเดิมไว้ คือ **แมกนิจูดน้อย จะสว่างมากกว่าดาวที่มีแมกนิจูดมาก**  สำหรับสมการในการคำนวณก็ไม่ยากเท่าไหร่ ใช้ลอการิทึมนิดหน่อย ดังนั้นจึงมีดาวที่มีอันดับความสว่างเป็นเลขลบ

(ถ้าสนใจสมการที่ว่า หาดูได้จากลิงก์ wikipedia ข้างบนครับ)

ส่วน **ความสว่างสัมบูรณ์ หรือ absolute magnitude** นั้นก็มีแนวคิดคล้ายๆกันครับ
เพียงแต่ว่ากำหนดให้ดาวทุกดวงอยู่ห่างออกไปเท่ากันที่ระยะ **10 [พาร์เซก](http://en.wikipedia.org/wiki/Parsec)**
(ประมาณ 32.6 ปีแสง) แล้วค่อยวัดความสว่างปรากฏอีกที จะได้รู้จริงๆว่าดาวดวงไหนมีพลังงานมากกว่ากันไงล่ะ

ตารางข้างล่างนี้เป็นตัวอย่างค่าโชติมาตรปรากฏของวัตถุท้องฟ้าหลายๆ อย่างครับ

| **โชติมาตรปรากฏ** | **วัตถุท้องฟ้า** |
| --- | --- |
| −26.73 | ดวงอาทิตย์ |
| −12.6 | ดวงจันทร์เต็มดวง |
| −4.4 | ความสว่างสูงสุดของดาวศุกร์ |
| −2.8 |  ความสว่างสูงสุดของดาวอังคาร |
| -1.5 | ดวงดาวที่สว่างที่สุดในย่านความยาวคลื่นที่ตามองเห็น: ดาวซีริอัส (Sirius) |
| 0 | ค่าศูนย์ เดิมเคยนิยามให้ใช้ค่าความสว่างของดาวเวกา (Vega) |
| 3.0 | ความสว่างน้อยสุดที่มองเห็นได้ในเมือง |
| 3.9 | ดาราจักรแอนโดรมีดา |
| 4.0 | เนบิวลากลุ่มดาวนายพราน |
| 6.0 | ความสว่างน้อยสุดที่มองเห็นได้ด้วยตาเปล่า |
| 32.0 | ความสว่างน้อยสุดที่มองเห็นได้ด้วย**กล้องโทรทรรศน์ฮับเบิล**ในย่านความยาวคลื่นที่ตามองเห็น |

ขอให้ทุกคนมีความสุขกับการดูดาวนะครับ

_(Updated: July 2020)_
