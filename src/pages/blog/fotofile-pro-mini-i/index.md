---
categories:
- Photography
comments: true
date: 2009-01-19T22:15:47Z
slug: fotofile-pro-mini-i
tags:
- DSLR
- Fotofile Pro-Mini I
- กระเป๋ากล้อง
title: 'กระเป๋ากล้องใบใหม่: Fotofile PRO-mini I'
url: /2009/01/19/fotofile-pro-mini-i/
wordpress_id: 493
---

จับ DSLR มีเรื่องให้เสียเงินอยู่เรื่อย วันนี้ก็เสียเงินไปกับกระเป๋ากล้องอีกละครับ

กระเป๋ากล้องที่แถมมา เป็นของ Nikon ซึ่งผมใช้ก็ตั้งแต่ซื้อมา สภาพเสียหายเล็กน้อย เนื่องจากผมเป็นพวกชอบลุยไปทั่ว แต่ปัญหาสำคัญก็คือขนาดของมันครับ มันใหญ่เกินไป ผมมีแค่กล้องตัวเดียว เลนส์ตัวเดียว ใส่กระเป๋าใบเก่าแล้ว ยังเหลือที่จอดรถอีกตั้งสามคันแน่ะ และปัญหาอีกอย่างก็คือสายสะพายสั้นไปหน่อย ลำบากพอดูเวลาไปไหนมาไหน ไม่ค่อยคล่องตัวเท่าไหร่

แม่ก็บอกตั้งแต่แรกเห็นแล้วว่า “มันใหญ่ไปนะลูก เปลี่ยนใหม่เถอะ” ผมก็เลยไปซื้อใบนี้มา **Fotofile PRO-mini I** ราคาประมาณ **1200 บาท** .. จากร้านเจ้าประจำที่เชียงใหม่

[![DSC_1918](https://armno.in.th/wp-content/uploads/2009/01/dsc-1918-thumb.jpg)](https://armno.in.th/wp-content/uploads/2009/01/dsc-1918.jpg)

ขนาดก็ตามที่เห็นในรูปครับ ข้างล่างเป็นโน้ตบุ๊ก ข้างหลังเป็นตู้เย็น ข้างตู้เย็นเป็นฟ็อกกี้ (แล้วจะบอกทำไมเนี่ยยย) ไม่ได้ถ่ายรูปตอนเทียบกับใบเดิมไว้ครับ แต่ใบใหม่นี้เล็กกว่า กะทัดรัดพอดีกับของที่มี สายสะพายยาวกว่าเดิม แล้วก็มีสายไว้สำหรับคาดเอว เผื่อเวลาที่ต้องการใช้ด้วยครับ

ผมเลือกใบนี้เพราะว่าราคาไม่แพง (งบมีจำกัด.. จริงๆแล้วผมจำกัดงบให้ตัวเองมากกว่า) วัสดุก็ดี แถมเป็นของไทยซะด้วย เสียดายที่ไม่มีผ้าร่มกันฝนแบบยี่ห้อแพงๆ ใบนี้ใส่ของที่ผมมีได้พอดีครับ เหลือที่ไว้ใส่เลนส์อีกตัวได้ด้วย เผื่อไว้อีกหน่อยมีตังค์ซื้อเลนส์อีกตัว

Tamrac, Lowepro แพงๆทั้งนั้นเลย … งานนี้ได้แต่มองครับ

;)
